---
layout: post
title: SMAC17 Strumenti digitali applicati al monitoraggio civico
categories: blog
---

L'11 Novembre scorso, insieme ad [Antonella Milanini](https://www.facebook.com/antonella.milanini) ho partecipato
a [SMAC17-Scuola di Monitoraggio e Azione Civica](https://www.facebook.com/events/324202801336793/), organizzata dal 10 al 12 Novembre da [Act!onaid Italia](https://www.actionaid.it/)
ad Arquata del Tronto.

Le persone, intervenute in numero veramente significativo vista la durata della Scuola e la
difficoltà in cui si trovano ancora i territori colpiti dal terremoto a partire dall'Agosto 2016,
hanno segnalato fra le loro necessità quella di **raccontarsi**, in quanto la loro sensazione e
preoccupazione è che il loro stato e i loro problemi vengano alla fine messi da parte dalle grandi
fonti di informazione e che questo influisca negativamente anche su coloro che stanno decidendo le politiche della
ricostruzione.

## Mapillary

Abbiamo raccontato della possibilità di utilizzare [Mapillary](https://www.mapillary.com/app/?lat=42.77264&lng=13.29628&z=12&focus=map),
un servizio che raccoglie foto di luoghi per creare una visualizzazione soggettiva analoga a quella del più famoso
Google Street View.

![Mapillary Arquata del Tronto](https://github.com/emergenzeHack/terremotocentro/blob/master/images/2017-11-11_SMAC17/mapillary_arquata.jpg?raw=true)

A pochi mesi dal terremoto del 24 Agosto, su [terremotocentroitalia.info](https://terremotocentroitalia.info)
abbiamo postato un [invito a usare Mapillary per documentare i luoghi colpiti dal sisma](https://terremotocentroitalia.info/2016-10-10-usare-mapillary-per-raccontare/)
proprio per la possibilità sia di dare una visione oggettiva e aggiornata dello stato delle cose, sia perché Mapillary
permette anche di fare confronti fra diversi periodi. In più, cosa molto importante, le immagini che chiunque
carica su Mapillary, assieme ai risultati di alcune elaborazioni che su di esse vengono compiute, sono rese
disponibili con una licenza aperta (CC-BY-SA), che consente di mantenere la proprietà del proprio lavoro,
ma anche di riutilizzare il materiale per realizzare altri progetti.

Grazie ad Act!onaid che ha contattato direttamente Mapillary, è stato anche aperto un [concorso](https://mapillary.github.io/mapillary_greenhouse/challenge/actionaid/), per il quale il
territorio scelto (in questo caso, quello di Arquata) viene diviso in una serie di rettangoli che rappresentano
zone da "coprire" con le immagini. Il tracciato in viola che si vede al centro dell'immagine seguente evidenzia
la copertura che è stata effettuata durante la Scuola. Dopo aver spiegato il funzionamento dell'app per
smartphone, che i partecipanti hanno scaricato, siamo infatti usciti per circa un'ora e abbiamo mappato il territorio.

![Mapillary challenge Arquata del Tronto](https://github.com/emergenzeHack/terremotocentro/blob/master/images/2017-11-11_SMAC17/mapillary_challenge.jpg?raw=true)

### Come era e come è

Come detto sopra, un'altra importante funzionalità di Mapillary, che lo rende utilissimo per documentare le fasi della
ricostruzione, è che quando vengono fatte più riprese dello stesso luogo in momenti diversi, vi è la possibilità
di confrontare le immagini. Questo permette, soprattutto in luoghi il cui aspetto cambia con una
discreta velocità a causa per esempio dei lavori di ripristino, di analizzare i cambiamenti.

<iframe width="100%" height="400" src="https://www.mapillary.com/app/time-travel/?focus=photo&pKey=lsmtdeGLZrHlK-ujhhVWRQ&cKey=LuBuFE4Ipf31bcBNIfcBvA&ttKeys%5B%5D=LuBuFE4Ipf31bcBNIfcBvA"></iframe>
Confronto fra due immagini di due momenti diversi: far scorrere per scegliere l'una o l'altra. [Apri a schermo intero](https://www.mapillary.com/app/time-travel/?focus=photo&pKey=lsmtdeGLZrHlK-ujhhVWRQ&cKey=LuBuFE4Ipf31bcBNIfcBvA&ttKeys%5B%5D=LuBuFE4Ipf31bcBNIfcBvA)

È possibile, grazie a un lavoro molto interessante di Cesare Gerbino, anche [confrontare le viste
di Mapillary e di Google Street View nella stessa posizione](http://www.cesaregerbino.com/Mapillary/StreetImageCompare/StreetImageCompare.html?lat=42.77494,&lng=13.29811)

![StreetCompare](https://github.com/emergenzeHack/terremotocentro/blob/master/images/2017-11-11_SMAC17/street_compare.jpg?raw=true)

## Immagini su Flickr

Un'altra possibilità che abbiamo proposto, sempre su [terremotocentroitalia.info](http://www.terremotocentroitalia.info), è quella di documentare utilizzando
immagini che contengano la posizione GPS in cui sono state scattate.

A questo proposito, abbiamo aperto un [gruppo Flickr](https://www.flickr.com/photos/144881851@N07/) sul quale le immagini sono caricate anche in questo caso
con una licenza permissiva e aperta, e che può essere visualizzato anche come mappa:

![Mappa flickr](https://github.com/emergenzeHack/terremotocentro/blob/master/images/2017-11-11_SMAC17/flickrmap.jpg?raw=true)


## umap

Altro strumento che è stato citato è [umap](https://umap.openstreetmap.fr/it/), che permette di realizzare mappe interattive e condivisibili online,
che possono essere anche gestite a partire da un foglio elettronico condiviso.

## Conclusioni

Tutti questi strumenti si basano su un fatto molto importante: quando si vuole documentare, raccontare, analizzare una situazione, se si ha un'informazione che è
situata nel tempo (ha una data), ma anche nello spazio (è geotaggata), è possibile realizzare analisi molto interessanti perché si può, ad esempio, velocemente confrontare
momenti diversi nello stesso luogo, o diversi luoghi nello stesso momento, oppure aggregare informazioni vicine geograficamente.

Se tutto questo viene associato ad immagini, si ha sicuramente una fonte informativa aggiuntiva con un potenziale enorme: un'immagine infatti cristallizza
una situazione in un momento e in un luogo, registrando dati che non sempre sono colti all'atto del sopralluogo, ma che
possono essere desunti dalle immagini anche a distanza di molto tempo.

La Scuola di Acti!onaid è stato un importantissimo momento di confronto fra cittadini interessati, mondo delle ONG e dell'attivismo civico, ma anche con le istituzioni,
che si sono prestate il giorno successivo a un dialogo con gli intervenuti per verificare le proprie posizioni.

