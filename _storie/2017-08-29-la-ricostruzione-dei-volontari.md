
layout: post
title: La ricostruzione dei volontari
categories: storie
crosseverything_to_medium: false


[Tutti insieme a Rovereto e Sant’Antonio – Onlus](http://www.insieme.mo.it/) è un’associazione del modenese, nata per fare sistema tra associazioni impegnate nella raccolta fondi post-terremoto dell’Emilia del 2012. Dallo scorso autunno questa esperienza è al servizio del progetto [Insieme per ricostruire](http://www.insiemexricostruire.it/), un tavolo di associazioni, enti, sponsor, professionalità che beneficia del prezioso aiuto di artigiani ed enti trentini, che si è messo a disposizione delle popolazioni del Centro Italia appenninico colpite dai terremoti del 2016.

**Insieme per ricostruire** si è occupato della costruzione del Centro commerciale e di servizio «Monti della Laga» di **Accumoli (Rieti)**. Il centro, sito lungo la statale Salaria, prevede attività commerciali (bar, pizzeria, macelleria, gommista…) ma c’è spazio anche per un punto informazioni, per un ambulatorio e una farmacia e due studi tecnici. La struttura è stata realizzata con **32 container utilizzati nel 2012 per il terremoto dell’Emilia a Cavezzo di Modena**. Molti di questi sono stati riadattati e ristrutturati, per essere trasportati in loco e adagiati su un’apposita platea. 
A settembre l’inaugurazione del centro, ormai diventato realtà!

A **Pretare**, una delle tredici frazioni del comune di **Arquata del Tronto (Ascoli Piceno)**, l’associazione ha contribuito alla progettazione e si sta occupando della costruzione di una struttura polifunzionale di 250 mq, in legno a telaio, antisismica e a basso impatto energetico. Questa sala, grazie anche a una cucina attrezzata, consentirà di creare momenti aggregativi, sociali e ricreativi ed è studiata per ospitare, grazie a una parete mobile e un altare a scomparsa, funzioni religiose, come una chiesa a tutti gli effetti. Anche qui è previsto un ambulatorio medico, con punto di accesso della Croce Rossa e medico di medicina generale/pediatrica.
A **Malosco, in Alta Val di Non, in Trentino**, si sta lavorando il legname (abete rosso trentino) per costruire le pareti, le tramezze e il tetto della struttura. Alla **ditta Fanti Legnami di Malosco e presso Fellin di Revò (Trento)** si preparano le strutture prefinite. 
A fine mese e ai primi di settembre nelle Marche l'assemblaggio!

La **Protezione Civile dell’Emilia Romagna** ha chiesto, inoltre, a Insieme per ricostruire di seguire il progetto del centro socio-sanitario e commerciale che sorgerà a **Balzo, frazione di Montegallo (Ascoli Piceno)**: una struttura in legno con negozi, ambulatori e servizi, ma anche attività di ristorazione. 

I partner progettuali sono molteplici e rinomati - Confcommercio di Rieti, Consortile Cavezzo 5.9, CPL di Concordia, Zanichelli Editori, BIM (Bacino imbrifero montano) dell’Adige e BIM del Brenta, Rotary Club Carpi e Rotary Monfalcone - ma **ciò che fa la differenza** nei progetti di Insieme per ricostruire è la professionalità con cui progettisti e artigiani, insieme a enti e associazioni coinvolti, stanno dando **volontariamente e gratuitamente** gambe e cuore a questo piccolo ma concreto sogno.
