---
layout: post
title: I successi reali della condivisione social
categories: storie
crosseverything_to_medium: false
---

Come posso io (o tu, o chiunque) da casa mia, io che non sono mai stata ad Amatrice e certo non so “dove si possa trovare da comprare un cavo di rete di 5/10 metri vicino ad amatrice per un campo”, come chiede Giacomo Bartalesi della protezione civile - come posso dicevo, essere utile a risolvere questo problema? 

Facendo circolare la richiesta, cercando la risposta, mettendo in contatto domanda e offerta… (?!) Creando informazione fatta bene, ordinata, rendendo agibile un canale preferenziale, sgombro e pulito, di informazioni semplici, utili, verificate. Creando reti di persone che possono pure essere sparse in tutta Italia, ma che abbiano un occhio attento a quel punto dello Stivale, a quell’evento nefasto che si chiama in tanti modi, con tanti hashtag, ma per noi è diventato @terremotocentro su Twitter, o terremotocentroitalia.info sul web.

Fornire un servizio degno di questo nome significa trovare una soluzione ai bisogni di chi a quel servizio si rivolge, dare una risposta precisa a chi la chiede. O ugualmente, mettere la persona bisognosa in contatto con chi possiede l’informazione richiesta. Insomma, chiudere il cerchio della comunicazione.

È per questo che è nata la community di terremotocentroitalia, persone sedute davanti ai propri computer o smartphone a fare ciò che sanno fare meglio - programmare, condividere, comunicare, verificare - a favore delle vittime del sisma e per la ricostruzione, perché non si deve necessariamente essere sul posto per portare aiuto ma si può fare anche da lontano, direi anzi da remoto. 

Anche stanotte ad esempio si è chiuso con successo un piccolo caso - piccolo forse, ma si sa che in emergenza ogni piccolo problema porta grandi disagi che si accumulano a quelli già esistenti. 

Ecco il breve riassunto: 

#terremotocentroitalia #giorno7 
Giacomo Bartalesi lavora nella protezione civile. Giacomo parte da Firenze per Amatrice e alle 16.30 di oggi ci manda nel gruppo facebook questo messaggio "Ho bisogno di sapere dove si possa trovare da comprare un cavo di rete di 5/10 metri vicino ad amatrice per un campo". La richiesta viene moderata, inserita a sistema, tuittata e inviata su telegram a tutti i contatti. Passata circa un'ora, dopo un re-tweet risponde tale Giuseppe Augiero twittando: "@terremotocentro datemi un numero di telefono abbiamo tutto". Dal campo contattiamo Giuseppe e Giacomo li facciamo parlare su telegram. Stasera Giacomo avrà i cavi di rete che gli servono. Oggi abbiamo fatto questa cosa qui.

Per dettagli su questo intervento leggi anche [qui](https://www.augiero.it/index.php/terremoto-amatrice-connettivita/)
